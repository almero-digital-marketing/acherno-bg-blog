---
layout: /blog/post.ect
title: '(Модерна класика) и нежни цветове'
description: 'Всяко жилище носи свой собствен заряд. Изисканият вид на интериора в този апартамент в стил модерна класика дарява с усещане за спокойствие, хармония, лятно безгрижие, но и за неподражаема царственост. Цялото пространство на дома е завладяно от свежестта и красотата на цветята – чрез техните нюанси, нежни форми с деликатни извивки, детайлни флорални мотиви, натюрморти с цветя по стените. Интериорният дизайн в този случай е отличен пример за съчетаване на разкош и умереност.'
author: Изабел Йорданова
cover: 'http://hub.acherno.com/svn/dolinata-na-cvetyata/Site/3D/04-s-F.jpg'
date: 2016-04-04
firstPage: true
tags: [private, modernclassic]
---
## **Флорални мотиви** и хармонична атмосфера у дома
Всяко жилище носи свой собствен заряд. Изисканият вид на интериора в този апартамент в стил модерна класика дарява с усещане за спокойствие, хармония, лятно безгрижие, но и за неподражаема царственост. Цялото пространство на дома е завладяно от свежестта и красотата на цветята – чрез техните нюанси, нежни форми с деликатни извивки, детайлни флорални мотиви, натюрморти с цветя по стените. Интериорният дизайн в този случай е отличен пример за съчетаване на разкош и умереност.

[image url="http://hub.acherno.com/svn/dolinata-na-cvetyata/Site/3D/01-h-F.jpg" tags="livingroom" title="Интериорен дизайн на всекидневна"]
### Интериорен дизайн на **всекидневна**

Както в множество съвременни жилища, и тук всекидневната обединява хол, кухня и трапезария. Таванът е бял. Стените са обработени с декоративна мазилка в светлорозово. Използвахме полиуретанови профили за стени и тавани. Благодарение на тях оформихме своеобразни рамки. Украсихме с картини, представляващи натюрморти на букети цветя. Осветихме ги подобаващо. Избрахме и поставихме естествен дъбов паркет без байц, който допринася за усещането за уют в помещението. Мебелите са изработени от МДФ с покритие фурнир или полиуретанова боя с матов завършек, като някои са комбинирани с масив.

[image url="http://hub.acherno.com/svn/dolinata-na-cvetyata/Site/3D/02-h-F.jpg" tags="livingroom" title="Вътрешен дизайн на хол и трапезария"]
### Вътрешен дизайн на **хол и трапезария**

Избрахме диван с дизайн, който изцяло отговаря на изискванията на стила. Тапицирахме го с дамаска, чийто десен включва розови флорални мотиви. Същият текстил използвахме за ушиването на плътните завеси, които съчетахме с по-тънки и ефирни бели завеси. Сред фините декоративни елементи, които присъстват в обзавеждането, са резбованите крака на дивана. Придържахме се към тези детайли, когато избирахме мебели за трапезарията. Масата е в бяло и дъбов нюанс за основната ѝ повърхност. Линиите са изчистени, краката са резбовани. Столовете са с нежни извивки. Гърбовете и седалките им са тапицирани с дамаска в розово.

[image url="http://hub.acherno.com/svn/dolinata-na-cvetyata/Site/3D/03-h-F.jpg" tags="kitchen" title="Мебели и обзавеждане на кухня"]
### Мебели и обзавеждане на **кухня**

Поставихме окачен таван от гипсокартон над горния ред кухненски шкафове. Вградихме луни. Заложихме на обзавеждане в дъбов цвят с дизайн в стил модерна класика. Г-образно разположените шкафове са изработени от масив за видимите и ПДЧ за невидимите части. Целта ни беше при организацията на пространството в кухнята да съчетаем полезното приложение и естетическите достойнства на мебелите. Кухненският плот и гръб са от технически камък в бяло. В зоната на готварския плот гърбът е с плочки.

-   ### Интериор на **коридор**
    [image url="http://hub.acherno.com/svn/dolinata-na-cvetyata/Site/3D/11-k-F.jpg" tags="other" title="Интериор на коридор"]
-   ### Обзавеждане на **коридор**
    [image url="http://hub.acherno.com/svn/dolinata-na-cvetyata/Site/3D/12-k-F.jpg" tags="other" title="Обзавеждане на коридор"]

И в коридора стилът на обзавеждането е модерна класика. Таванът е бял, а стените са обработени с латекс в прасковен нюанс. И тук използвахме полиуретанови профили по стените и тавана. Подът е покрит с плочки. Мебелите са от МДФ, а покритието им – полиуретанова боя в бял цвят с матов ефект. Портмантото е с дизайн, който позволява оптимално използване на мястото. Има обособено място за сядане с тапицерия на червени карета. Дръжките подсказват за по-смелия прочит на модерната класика в сърцето на жилището.

-   ### Вътрешен дизайн на **спалня**
    [image url="http://hub.acherno.com/svn/dolinata-na-cvetyata/Site/3D/04-s-F.jpg" tags="bedroom" title="Вътрешен дизайн на спалня"]
-   ### Мебели в **спалня**
    [image url="http://hub.acherno.com/svn/dolinata-na-cvetyata/Site/3D/05-s-F.jpg" tags="bedroom" title="Мебели в спалня"]
-   ### Интериорен дизайн на **спалня**
    [image url="http://hub.acherno.com/svn/dolinata-na-cvetyata/Site/3D/06-s-F.jpg" tags="bedroom" title="Интериорен дизайн на спалня"]

В спалнята се оказвате в един нов свят, който може да ви осигури отдиха и безгрижието, за които мечтаете. На стената зад леглото използвахме гипсокартон, за да изградим декоративна ниша с арка. Във вътрешността ѝ поставихме тапет със смели флорални мотиви в преобладаващо розово, намерили интерпретация и в текстила в стаята – плътните завеси, както и декоративните възглавници. Стените са обработени с декоративна мазилка в бледорозово. Настилката е естествен дъбов паркет. Леглото е голямо и високо. Изработено е от МДФ и е боядисано в бяло, а таблата му е тапицирана с дамаска. Същият материал е използван и за направата на гардероба и голямата система за съхранение, снабдени с LED осветление във вътрешността. По лицата им има множество релефни декоративни елементи, които придават допълнителна изисканост на обзавеждането. Друг ключов детайл от дизайна на мебелите са розовите пискюли, закачени на дръжките за разкош.

-   ### Интериор на **детска стая**
    [image url="http://hub.acherno.com/svn/dolinata-na-cvetyata/Site/3D/08-d-F.jpg" tags="nursery" title="Интериор на детска стая"]
-   ### Мебели и обзавеждане на **детска стая**
    [image url="http://hub.acherno.com/svn/dolinata-na-cvetyata/Site/3D/07-d-F.jpg" tags="nursery" title="Мебели и обзавеждане на детска стая"]

В детската стая заложихме на изчистените линии и на натуралните нюанси – бяло, бледозелено, дъб. Стените са обработени с латекс в светлозелено – в нюанса на току що поникнало крехко стръкче на пролетно цвете. Стената зад бюрото е с тапет в сходен цвят. По нея окачихме изображения на сови – толкова любими на децата герои. Стената зад двете  легла е покрита с ламперия в бяло. И тук подовата настилка е естествен дъбов паркет, предоставящ възможност за весели игри на пода. Мебелите са изработени от МДФ, като една част е боядисана в бяло с матов ефект, а някои повърхности са с дъбов нюанс. Дизайнът на леглата, шкафовете над тях, гардероба, бюрото и етажерките е в стил модерна класика, като разчитахме на изчистените линии, деликатните извивки и ефекта на металните дръжки.

-   ### Вътрешен дизайн на **баня**
    [image url="http://hub.acherno.com/svn/dolinata-na-cvetyata/Site/3D/13-b-F.bmp" tags="bathroom" title="Вътрешен дизайн на баня"]
-   ### Интериорен дизайн на **баня**
    [image url="http://hub.acherno.com/svn/dolinata-na-cvetyata/Site/3D/14-b-F.bmp" tags="bathroom" title="Интериорен дизайн на баня"]
-   ### Интериор на **баня**
    [image url="http://hub.acherno.com/svn/dolinata-na-cvetyata/Site/3D/15-b-F.bmp" tags="bathroom" title="Интериор на баня"]

За да постигнем красив ефект и максимално практично разпределение на пространството в банята, си послужихме с гипсокартон за изграждане на плот под мивката, за преграждане на душ-зоната и създаване на ъгъл за сядане в нея, както и за скриване на тоалетното казанче. Плочките, които използвахме, са няколко вида – стандартни, мозайка и четири различни фриза, като всички плочки са в бежовата гама. Класическият стил интерпретира образцовите мотиви, познати от древността – такъв мотив е меандърът, пресъздаден чрез един от четирите фриза на стените в банята.