---
layout: /blog/post.ect
title: 'Нов поглед към (съвременната класика)'
description: 'Цветовете и формите се срещат, за да създадат мелодията на дома – характерното звучене, което не прилича на никое друго. Хармоничен интериор, издържан в стила на модерната класика, смело разнообразен с цветни акценти, които да подчертаят достойнствата на дизайна. И форма, и съдържание. И спокойствие, и динамика. Практични решения за един съвременен апартамент, скрити под повърхността на изящната визия.'
author: Изабел Йорданова
cover: 'http://hub.acherno.com/svn/rosa/Site/3D/01-h-F.jpg'
date: 2016-10-03
firstPage: true
featured: true
tags: [private, modernclassic]
---
## **Модерна класика** и цветни силуети
Цветовете и формите се срещат, за да създадат мелодията на дома – характерното звучене, което не прилича на никое друго. Хармоничен интериор, издържан в стила на модерната класика, смело разнообразен с цветни акценти, които да подчертаят достойнствата на дизайна. И форма, и съдържание. И спокойствие, и динамика. Практични решения за един съвременен апартамент, скрити под повърхността на изящната визия.

[image url="http://hub.acherno.com/svn/rosa/Site/3D/01-h-F.jpg" tags="livingroom" title="Интериорен дизайн на всекидневна"]
### Интериорен дизайн на **всекидневна**

Всекидневната събира в едно функционалните зони на кухнята, трапезарията и хола. В едно помещение, обзаведено в модерен класически стил, се срещат деликатни пределно светли нюанси и по-смели цветове – туширано цикламено и петролено синьо. Таванът е бял, окачен по края. В тази част осветлението е вградено. Стените са боядисани с два цвята латекс – слонова кост и светло капучино. За подова настилка клиентите ни избраха висококачествен естествен паркет в светъл нюанс.

[image url="http://hub.acherno.com/svn/rosa/Site/3D/03-h-F.jpg" tags="livingroom" title="Мебели и обзавеждане на хол"]
### Мебели и обзавеждане на **хол**

Мебелите са светли, с дизайн в класически стил. Елегантният разтегателен диван е тапициран с дамаска в бяло. Секцията с отворени и затворени шкафове, холната маса и помощният шкаф са изработени от МДФ. Някои вратички са стъклени, други – фрезовани, а дръжките са с детайлен дизайн в златисто. Покритието на мебелите е полиуретанова боя в бяло. Композицията в хола е разположена върху килим с дълга нишка в бяло. Ролята на акценти играят декоративните възглавнички и завесите в цикламено.

-   ### Интериор на **всекидневна**
    [image url="http://hub.acherno.com/svn/rosa/Site/3D/07-h-F.jpg" tags="livingroom" title="Интериор на всекидневна"]
-   ### Вътрешен дизайн на **всекидневна**
   [image url="http://hub.acherno.com/svn/rosa/Site/3D/06-h-F.jpg" tags="livingroom" title="Вътрешен дизайн на всекидневна"]

Точно зад дивана се намира бялото пиано – не само елемент от интериора, но и източник на прекрасни звуци, когато е в подходящите ръце. В тази част на помещението е поставена радиаторна решетка с меко място за сядане.

[image url="http://hub.acherno.com/svn/rosa/Site/3D/02-h-F.jpg" tags="kitchen" title="Интериорен дизайн на трапезария"]
### Интериориорен дизайн на **трапезария**

Трапезарията се състои от кръгла маса и четири изцяло тапицирани с бяла дамаска столове с рамка от тъмен масив и капитонирана облегалка с малки детайли в петролено синьо. Конструкцията на масата е изработена от масив, а кръглият плот – от МДФ. Покритието отново е полиуретанова боя в бяло. Тук килимът е същият модел, но с кръгла форма. В непосредствена близост на стената е монтирано голямо огледало с релефна рамка в петролено синьо.

[image url="http://hub.acherno.com/svn/rosa/Site/3D/04-h-F.jpg" tags="kitchen" title="Мебели и обзавеждане на кухня"]
### Мебели и обзавеждане на **кухня**

Кухненският гръб е с плочки. Плотът е от технически камък. Големите електроуреди са вградени, а абсорбаторът е дизайнерски – в класически стил.

[image url="http://hub.acherno.com/svn/rosa/Site/3D/05-h-F.jpg" tags="kitchen" title="Вътрешен дизайн на кухня"]
### Вътрешен дизайн на **кухня**

Таванът в кухнята е изцяло окачен, с вградени в него луни. Светлината е в изобилие. Цветовете са пределно светли, стилът – класически, а визията – изчистена. Шкафовете са от МДФ, вратите са фрезовани, а дръжките – с дизайн в златисто. Някои от вратите са със стъкло. И тук мебелите са обработени с бяла полиуретанова боя.

-   ### Интериор на **антре**
    [image url="http://hub.acherno.com/svn/rosa/Site/3D/08-a-F.bmp" tags="other" title="Интериор на антре"]
-   ### Обзавеждане на **антре**
    [image url="http://hub.acherno.com/svn/rosa/Site/3D/09-a-F.bmp" tags="other" title="Обзавеждане на антре"]

Антрето предлага приветливо и свежо посрещане у дома. Ярките пролетни цветове на текстила, с който са тапицирани креслото и възглавницата за сядане, извикват примамливи асоциации. Таванът е опънат, а осветлението е скрито. Три от стените са боядисани с латекс в бяло, а четвъртата е покрита с декоративна мазилка в зелено в горната част и с бяла ламперия в долната. На нея окачихме рамки с различна форма, големина и цвят. Съвсем непринудено на същата стена стои прозорец с бяла рамка, който гледа към кухнята. Подовата настилка е гранитогрес с мраморна шарка.

[image url="http://hub.acherno.com/svn/rosa/Site/3D/10-a-F.bmp" tags="other" title="Мебели в антре"]
### Мебели в **антре**

Дизайнът и мястото на мебелите са съобразени както с естетическите изисквания за изпълнение на интериора, така и с възможно най-практичната употреба на обзавеждането. Шкафовете и портмантото са изработени от МДФ в бяло. Вратичките са фрезовани. Голямото огледало всъщност представлява плъзгаща врата, водеща към мокрото помещение.

[image url="http://hub.acherno.com/svn/rosa/Site/3D/13-s-F.jpg" tags="bedroom" title="Интериорен дизайн на спалня"]
### Интериорен дизайн на **спалня**

Още една спалня, която създадохме с идеята за лично пространство, в което най-важното е да се чувствате удобно и да имате всички необходими условия за пълноценна почивка. Таванът е окачен в частта си над гардероба. Стените са обработени с латекс в два нюанса, близки до бежовото. За пода беше избран мокет с дълга нишка. За направата на всички мебели е използван МДФ.

[image url="http://hub.acherno.com/svn/rosa/Site/3D/14-s-F.jpg" tags="bedroom" title="Интериор на ресторант"]
### Мебели и обзавеждане на **спалня**

Леглото е голямо и за повече уют е изцяло тапицирано с дамаска в бежово. Най-силно впечатление, разбира се, прави таблата му. Вместо нощни шкафчета, избрахме две масички с кръгла повърхност. Гардеробът е петкрилен. Предлага изобилие от място на дрехи и вещи. Лицето му, както и лицето на комода в спалнята, е с фрезовани врати. Боядисани са с бяла полиуретанова боя.

-   ### Вътрешен дизайн на **коридор**
    [image url="http://hub.acherno.com/svn/rosa/Site/3D/11-k-F.jpg" tags="other" title="Вътрешен дизайн на коридор"]
-   ### Интериор на **коридор**
    [image url="http://hub.acherno.com/svn/rosa/Site/3D/12-k-F.jpg" tags="other" title="Интериор на коридор"]

В коридора таванът е опънат, а паркетът - естествен. Има скрито осветление и аплици. Светлината е достатъчно силна, но мека и приятна. Три от стените са обработени с латекс в бяло, а четвъртата е с декоративна мазилка в нюанс екрю и бяла ламперия. На последната стена окачихме огледало в бяло рамка. Зад фрезована врата с две крила в бяло монтирахме вграден шкаф – още едно пространство за съхранение, което е скрито от погледите и помага за поддържането на реда.

-   ### Обзавеждане на **баня**
    [image url="http://hub.acherno.com/svn/rosa/Site/3D/18-b-F.bmp" tags="bathroom" title="Обзавеждане на баня"]
-   ### Интериорен дизайн на **баня**
    [image url="http://hub.acherno.com/svn/rosa/Site/3D/19-b-F.bmp" tags="bathroom" title="Интериорен дизайн на баня"]

В банята – артистично съчетание на цветове и форми с ретро привкус. Подовите плочки успешно пресъздават паркет, а стенните са отчасти бели, отчасти представляват препратка към вековната традиция на мозайките. Белите мебели за баня са изработени от ПВЦ. Плотът е от същия материал. Душът е зад стъклен параван. На стената зад тоалетната изградихме две ниши, които придават допълнителен уют на атмосферата.

-   ### Интериор на **детска стая**
    [image url="http://hub.acherno.com/svn/rosa/Site/3D/15-s-F.jpg" tags="nursery" title="Интериор на детска стая"]
-   ### Вътрешен дизайн на **детска стая**
    [image url="http://hub.acherno.com/svn/rosa/Site/3D/16-s-F.jpg" tags="nursery" title="Интериор на ресторант"]

Жълто – жизнерадостният цвят на слънцето в представите на децата, цветът на светлината, на живота. Детската стая внушава сигурност и уют – постарахме се да създадем среда, провокираща полета на детското въображение. Бял таван и полилей с романтични детайли в класически стил. По ръбовете на тавана поставихме полиуретанова профили. Стените са обработени с латекс в два цвята – наситено жълто и бледокремаво. За пода избрахме мокет с дълга нишка – топло и меко място за четене, игри или просто за сядане.

[image url="http://hub.acherno.com/svn/rosa/Site/3D/17-s-F.jpg" tags="nursery" title="Интериорен дизайн на детска стая"]
### Интериорен дизайн на **детска стая**

Всички мебели в стаята – легло, гардероб, шкафове, етажерки, бюро, радиаторна решетка, са изработени от МДФ и покрити с бяла полиуретанова боя с матов ефект. Своеобразен акцент са техните дръжки в оранжево. В оранжево като дръжките е и кръглият пуф стол, докато тапицерията на седалката на стола зад бюрото е в жълто – два цвята, които се допълват перфектно. Текстилът в стаята също е съобразен с тези нюанси.

-   ### Мебели в **мокро помещение**
    [image url="http://hub.acherno.com/svn/rosa/Site/3D/20-m-F.bmp" tags="other" title="Мебели в мокро помещение"]
-   ### Обзавеждане на **мокро**
    [image url="http://hub.acherno.com/svn/rosa/Site/3D/21-m-F.bmp" tags="other" title="Обзавеждане на мокро"]

Мокрото – мястото, благодарение на което останалите помещения в дома са спасени от гледки, свързани с голяма част от домакинските задължения. Шкафове и рафтове от ПДЧ в бяло за удобно подреждане и съхранение на всичко необходимо, функционални механизми, пералня и сушилня. Къде другаде бихте могли да скриете всички препарати, електроуреди и приспособления за почистване, ако не тук?

-   ### Дизайн на **тераса**
    [image url="http://hub.acherno.com/svn/rosa/Site/3D/20-t-F.jpg" tags="other" title="Дизайн на тераса"]
-   ### Обзавеждане на **тераса**
    [image url="http://hub.acherno.com/svn/rosa/Site/3D/22-t-F.jpg" tags="other" title="Обзавеждане на тераса"]

Терасата, дори да е малка, е прекрасна възможност, дори да живеете в градски апартамент, да се насладите на няколко мига на открито, без да се лишавате от комфорта на дома си. Вие избирате дали да изпиете кафето си на свеж въздух, или да споделите питие с приятел вечерта. Към терасата се минава през всекидневната. Избрахме комплект от маса и два стола – комбинация от метал и дърво. Практично е, че терасата е подходяща за всеки сезон – поставено е безпрофилно остъкляване на релса.